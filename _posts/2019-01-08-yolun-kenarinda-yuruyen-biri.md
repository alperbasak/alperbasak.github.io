---
layout: post2
title: "Yolun Kenarında Yürüyen Biri"
description: Otostop çekip çekmediği belli değildi.
image: '/assets/img/otostop.jpg'
category: 'past'
twitter_text: Yolun Kenarında Yürüyen Biri - Otostop çekip çekmediği belli değildi
introduction: Otostop çekip çekmediği belli değildi.
tags:
- koyun
- koyuna
- cekyatta
- otostop
---
Yolun kenarında yürüyen birini gördük uzaktan. Otostop çekip çekmediği belli değildi, umarım çekiyordur diye düşündük, alalım bunu dedik. Ziyaretine geldiğim ve birlikte yola çıktığımız arkadaşlardan biri "Okuldan bir profesör mü acaba?" diye sesli düşündü. Başında bir bez sarılıydı ve uzun süredir yürüdüğü belliydi, gezgin gibi bir şeydi herhalde. Yaklaşınca otostop çektiğini gördük, hemen durup aldık, sevinçle geldi o da. Erkek zannetmiştik ama ters köşe olduk; Türk bile değildi. Uzun boylu Rus tipli bir kadındı. Kapadokya olunca şaşırmamak lazımdı demek ki. 

  Avusturyalı'ymış. "Oo Österreich" dedim, "Ich spreche ein bißchen Deutsch". Sonra İngilizce devam ettik epey. Orada malzeme bilimi okumuş sonra onu bırakıp sosyal tiyatro falan içerikli bir şey okumuş. Gönüllülük faaliyetlerinde takılıyormuş. Bu arada da "Ben bir yıllığına dünyayı gezeceğim" diye karar verip yola çıkmış. Bir sürü yer gezmiş aylardır, anlattı. İngilizce konuşmayı çok özlemişim. 

  Kapadokya adlı genel bölgenin karakteristik yeryüzü şekilleri başladı bir noktada. Orada arabaların kenara park edip manzaraya bakabildiği bir yer bulup durduk. Vadiden aşağı indik, allahın kulu bulunmayan ve etraftan görünmeyen bir çayır bulduk. Burada biraz takılabiliriz diye düşünüldü. Yiyecek içecek bir şeyler ortaya çıkarıp kendimizi serdik. Katharina da bir şeyler koydu çantasından çıkarıp. Non-smoker olduğunu söylemişti ama orada evden hazırlayıp getirdiğimiz şeye hayır demedi çılgın bir Avrupalı olarak tabi ki. Aylar sonra güzel bir ruh haline bürünebildim orada.

  Oradan Kayseri - Erzurum - İran - Pakistan - Hindistan - Çin diye bir rota izleyecekmiş. "Manyak mısın lan sen?!" dedim. Hiç de manyak değildi. Çok mutluydu hep gülüyordu. Eğlenceliydi. Baktığı her şeyde olumluyu görebiliyordu. Gittiği ve gideceği yerler, bizim nefretle andığımız, hep olumsuz yönlerini bildiğimiz yerler olsa da ona öyle gelmiyordu. Bizimle aynı topraklardan geçip bambaşka bir deneyim yaşıyordu o.

Ürgüp'e gittik. Şarap fabrikası varmış, merak. Gittik bulduk orayı. Gördüğümüze inanamadık. Bir lobi yapmışlar şarap denemek için içeri girer girmez sarhoş eden bir lobi. Bir sürü insan, kalabalık, şarap deniyorlar. Olay Anadolu’nun ortasında geçiyor. Küçük kadehlerle sen de istediğini deneyebiliyorsun. Bin liraya da şarap var 30 liraya da. Biz de bir şeyler seçip aldık kendimize. Sonra içecek güzel bi yer bulamayınca fabrikanın damına çıkıp orada içtik. Dönüşte bi dükkan gördük, sahibi çok muhabbetçi bi adamdı. Kilitledi bizi yarım saat. Bileklik aldım oradan iki tane, birini ona verdim. 

  Her ne kadar alışık ve normal yaşayış şekli öyle olsa da, "Çadırım var, beni şurada bırakabilirsiniz" falan dese de; yavru kedi gibi yeniden sokağa bırakmak yerine bizimle birlikte eve gelmesi için davet etti arkadaş onu. Diğer türlü rahat edemezdik. Yıkanır, rahat uyur. Katkımız olsun işte bir gün istemiş olacak. Sevindim. Onu da alıp eve döndük gece. Arkadaş evlerinde salondaki açılabilen kanepe dışında bir yer olmadığını, birlikte yatmamız gerekeceğini söyledi. Bu durum bende hiç bir heyecana yol açmadı, her ne kadar sağlıklı ve dinç bir hatun da olsa, fazla iriydi ve yüzünde kadınsılık çok azdı. Brienne of Tarth'a benziyor diye düşünüp kendimden utandım da biraz. Belki bu kadar rahat seyahat etmesinin bir sebebi de buydu. Belki bütün ilişkiler belirli bir biçimde olmak zorunda da değildi. Kardeş kardeş uyuduk.

  Dönüşte onu bir sonraki durağı Kayseri'ye bırakıp öyle geldim Ankara'ya. Arada internet bulunca durumlarını anlatıyor. En son İran'a yeni geçmişti, bir süre oldu haber almayalı. Çok güzel bi fotoğraf makinesi vardı ama onunla çektiklerini hala paylaşamadı. İnternet bulsa SD kart girişi bulamıyor, onu bulsa başka bir şey eksik oluyormuş hep. Birkaç telefon fotoğrafımız var güzel. Öyle bir şey oldu işte. Öğretti, gitti.
