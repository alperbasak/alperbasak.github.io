---
layout: post
title: "Evden Posta Var"
description: Başının zonklamasına uyandı, etrafına baktı.
image: '/assets/img/usnavy.jpg'
category: 'shorts'
twitter_text: Evden Posta Var - Başının zonklamasına uyandı, etrafına baktı.
introduction: Başının zonklamasına uyandı, etrafına baktı.
tags:
- makelove
- alsowar
- mektup
---

Bir hamakta idi. Yan taraftaki metalden duvara göz gezdirdi. Dergilerden ve gazetelerden kesilmiş birkaç üstsüz kadın fotoğrafı vardı. Denizci üniforması giyiyordu. Sadece altı demek daha doğru olurdu aslında. Bir yerden tanıdık geliyordu bu görüntüler, Dennis’in yerinde olmalıyım diye düşündü. Ekipte denizci olmakla gurur duyan ender kişilerdendi. Kimsesi olmayan bir yetimdi Dennis, lise sonrası diğer herkes gibi orduya katılmıştı. “Seni İstiyorum!” akımına herkes gibi o da ayak uydurmuştu. Zorundaydı. Dışarıda onun gibileri için bir şey yoktu, sadece buhran. Bir kardeş evinden çıkıp diğerine girmişti. Dennis gibi, üst çaprazında yatan Goodie de onun gibi yetimdi. Tek farkları Goodie bir zenciydi. Babasını hiç tanımamış, annesi de bir kış gecesi ağır ateşli zatürreden sağ çıkmamıştı. Sonra Çocuk Sosyal Servisleri onu bir yetim evine yerleştirmişti. Dennis gibi dayak ve İsa ile terbiye edilmeye çalışılmıştı ama işe yaramadığı apaçık belli idi. Önceki gece, yeşil onbaşı Terry’yi kendisi oyalarken, Goodie ve Aaron onun kamarasındaki gizli kasayı yine patlatmış ve içindeki çeyreği içilmiş iskoç viskisini araklamışlardı. İskeledeki nöbeti biten Josh’da gelince gürültülü bir şekilde içmeye başladılar zaten. Josh başka bölükte olmasına rağmen bu dörtlü ile iyi anlaşıyordu. Kendi bölüğünde kimse ona hiçbir şey vermezdi, konuşmazdı. Bir söylenti yüzünden adı ibneye çıkmıştı. İşin aslı üst rütbeden birisi ona zorla yakınlaşmaya çalışmış, Josh da reddedince, üstü herkese tam tersini anlatmıştı. Jüri kimin sözüne inanacaktı. Josh uygunsuz davranış ve hakaretten altı ay <em>çukura</em> -disiplin koğuşuna böyle deniyordu- gönderilmişti.

Ağzının kuruluğunu hissetti. Hamakta doğrulmaya çalıştı. Çok sallanıyordu. Ayağa kalkmak zorunda kaldı. Efor başının zonklamasını iyice artırmıştı. Lanet skoç. Kamarada içmediklerinde haftalıklarını iskeledeki Lou’nun Yeri’nde çarçur ediyorlardı. Kesik kesik üç kere derinden gelen boru sesi duydu. Salı olmalı idi. Kahretsin, gene sayım var diye düşündü. Bu baş ağrısıyla şimdiden zor bir gün olacağa benziyordu. Goodie’ye baktı. İri burun delikleri şişip daralıyordu. Tam o anda Dennis kamaranın kapısında belirdi. “Hadi beyaz çocuk hazırlan, yanındaki piçi de uyandır. Terry pisliği dün gece bizim olduğumuzu anlamış sanırım” dedi. Arkasını dönüp dar metal borularla döşeli koridorda yürürken bir çarka vurdu ve “Lanet olsun, onun beş katı bir denizciyim ve o yeniyetme benim üstüm...” diye sinirle bağırarak uzaklaştı. Boğuk bir sesle Goodie’nin ayağından sarsarak “Kalk adamım, gitmemiz gerek.” dedi. İri yarı adamın güzel bir rüya görüyor olduğu her halinden belliydi. Her halinden. Daha sert sarsarak “Hadi dostum, bu sefer bir yumruk geliyor ve emin ol acıtacaktır.” dedikten sonra Goodie’nin gözleri açılmaya başladı. “Heey, en güzel yerindeydim adamım. Bunu sana ödeteceğim.” diyerek söylene söylene hamaktan aşağı indi ve kendisinin yolunda duran omzuna sert bir şekilde çarparak helaya gitti.

Kamarada yalnız kaldıktan sonra, Dennis’inkinin tam karşısında olan kendi hamağının baş tarafında duran ortak çekmeceye baktı. Mektuplar yerindeydi. Mektuplarla gelen fotoğrafları ise çekmece ile metal duvar arasına saklıyor ve sakız ile tutturuyordu. Dört tane vardı ve sonuncusu oldukça tahrik ediciydi. Bu fotoğrafları gözü gibi saklıyordu ve kimsenin görmesine izin vermiyordu. Kendisi haftada bir kesin yazardı ve genelde de ayda bir mektup gelirdi. Son mektubun üzerinden ise neredeyse iki ay geçmişti. Düşünceli bir şekilde başının ağrısına da karşı koyarak beyaz üniformasını giyerken yüzünü ve üstünü de yıkamış Goodie kamaraya girdi. “Leş gibi görünüyorsun sen de gidip yıkansan iyi olur, piç kurusu Terry kokunu yarım milden alabilir.” dedi. Sadece mırıltıyla cevap verebilecek kadar enerjisi vardı. Bir şey söylemeden kamaradan çıkarken Goodie’nin ona seslendiğini duydu. “Hey...” dedikten sonra ona dönmesini bekledi. “Bir sorun mu var dostum? Dün gece... dün gece normalden daha suskundun.” dedi endişeli bir yüzle. “Sadece başım ağrıyor, bu. Yukarıda görüşürüz.” dedi ve borulara tutunarak dar metal koridorda yürümeye başladı.

![placeholder](/assets/img/navyboat.jpg "Uyuşuk pislikler, herkes sıraya!")

Güverteye çıkan son basamakları tırmanırken midesinin ekşimeye başladığını hissetti. Boğazına doğru çıkan bir acılık vardı, yutkundu. O acılığı geri midesine indirmeye çalıştı. Sürekli yutkunuyordu ama işe yaramıyordu. O yutkundukça daha da artıyordu. Merdivene tutunup biraz bekledi. O sırada güverteden aşağı inen McCoy’u gördü. “Terry yukarıda ve lanet olsun, si-nir-li!” dedi hecelere vurgu yaparak. Hızla aşağı inerken, “Yerinde olmak istemezdim.” dedi acıyarak. Merdivenlerin sonuncularını da çıktı ve temiz tuzlu havayı suratında hissettiği gibi midesi ağzına geldi. Kenardaki korumalara tutunarak, aşağıya kustu. Gece bir şey yemediği için sadece acı ve boş bir öğürme geldi. Bir süre kafasını aşağıda tutarak tükürdükten sonra kenardan bakarak doğruldu. O sırada omzunda sert bir el hissetti. El, onu kendine çevirdi. “Sizi aşağılık pislikler, bu yaptığınızı ödeteceğim. Büyükannemin mezarı üzerine, ödeteceğim!” diyerek bağırdı. Onbaşı Terry’nin yüzü kıpkırmızı idi. Genç olmasına rağmen seyrek sarı saçları, yeşil gözleri ile kırmızı suratı büyük bir kontrast halindeydi. “Şu sayım bittikten sonra görüşeceğiz.” dedi ve hızlı adımlarla ana güverteye doğru yürüdü. Kendisi ayakta zor duruyordu, Terry’nin arkasından bakarak yere tükürdü ve kolunun tersiyle ağzını sildi. O da onbaşının ardından güverteye doğru yürüdü.

Güverteye geldiğinde her zamanki yerini aldı. Etrafında koşuşturma vardı. Kendisi sadece duruyor dünya etrafında hareket ediyordu. Yerini ezberlemişti bu alanda. Koyu yeşil sivri keplerini düzelterek koşarak gelen daha bir çoğu vardı. Goodie üç sağ tarafında, Dennis arka iki çaprazında, Aaron ise sonlara doğru idi. Terry’nin bağırması kesilmiyordu. Her zamanki iki sıra oluşturuldu. Önde olduğundan Terry bağırmaktan zaman bulduğunda sürekli gözünün içine büyük bir nefretle bakıyordu. Etraf yerleştikten sonra soldan Yüzbaşı Davis görüldü. Terry sesini koyulaştırarak “Ten Hut!” diye bağırdı ve herkes selam durdu. O kendini iyi hissetmiyordu ama zorla kolunu kaldırdı. Emin sert adımlar ve her zamanki traşlı yüzüyle Yüzbaşı Davis denizcilere yalandan göz gezdirdi. Ona gelince gözü biraz takılır gibi oldu. Normalden daha beyaz olduğu ve boş baktığını kendisi bile biliyordu. Umursamadı. Terry ile kısa bir şey konuşup gitti. Terry avazı çıktığı kadar “Emredersiniz komutanım!” diye bağırdı ve Davis gidene kadar selamda bekledi. Omurgasız yalaka.

![placeholder](/assets/img/kraltertip.jpg "96/3 Kral Tertip")

Şehirden erzak ve mühimmat gelmişti. Yerleştirilip sayım ve kontrolü yapılacaktı. Onlarla beraber mektuplar da gelirdi. Belki beklediği cevap sonunda gelmiştir diye düşündü Terry’nin bağırmasını dinlemeden. Herkese görevlerini dağıtan Terry en sona Goodie, Aaron, Dennis ve kendisini bıraktı. Dennis ve Goodie’yi göstererek “Siz ikiniz tuvaletlere, siz ikiniz de güverteyi pırıl pırıl yapacaksınız. Baktığımda kendi yüzümü görmezsem bir daha yaptıracağım. Emin olabilirsiniz!” diye bağırdı ve hızlı hızlı gitti. Dennis arkasından biraz sesli bir şekilde “Sabah kahvemden sonra tuvalete baksan, işte o zaman görürsün.” diye mırıldandı. Terry aniden arkasını döndü ve Dennis’in yüzüne kendi yüzünü yaklaştırdı. “Bir şey mi dedin, denizci!” dedi. Dennis de Terry’nin gözlerine bakarak “Komtanım, hayır komtanım!” diye bağırdı. Terry de “Ben de öyle tahmin etmiştim... Şimdi herkes işine!” diye emrederek gitti.

Eskiden beyaz olan bir paspasla güverteyi silmeye çalışıyordu ki, Josh’u gördü. Josh gece nöbetten gelmişti ama onu sevmeyen üstü ona yine bir ceza nöbeti yazdığı için gece erken ayrılmak zorunda kalmıştı. Sanırım nöbeti bitmiş olmalı diye düşündü. Yüzü gülüyordu. Kendisi ise son zamanlarda gülümsemeye çalıştığında yanakları ağrıyodu. Farklı hissediyordu. O kadar da kötü olamaz sanırım diye düşündü. Josh yanına heyecanla geldi. “Mektubun var!” dedi. “Nöbetim bitmeye yakındı, mektup için aşağıda adını bağırdıklarında lanet olsun dedim ve koşarak geldim.” dedi. “Gerçek bir dostsun Josh, mektup nerede?” dedi meraklı bir şekilde. Josh iç cebinden bir zarf çıkardı ve uzattı. Güvertenin diğer ucundaki Aaron’a da bakarak “Başınız derde girmiş sanırım.” dedi. “Evet ve şimdi buradan toz olmazsan daha da belaya girecek.” diye gülerek cevap verdi. Josh sırıtarak geri nöbet yerine koşarken, zarfa baktı. Ondan geliyordu. İçine derin bir sıcaklık yayıldığını hissetti. Midesindeki acılığı, başındaki ağrıyı unutmaya başladı. Zarfı cebine koyarak, paspas ile siler gibi yaparak güvertenin en ucuna kadar gitti. Kimse tarafından rahatsız edilmeyeceğini anlayınca zarfı cebinden çıkardı ve ayaklarını aşağı sallandırdı. Zarfı açtı, mektuptan önce eline bir yüzük düştü. Anlayamadı. Yüzük elinde mektubu çıkardı.

<em>Sevgilim,

<em>Umarım bu mektup seni iyi bir anında bulur. Cephede durumlar iyidir sanırım, çok fazla haber gelmiyordu kasabaya. Son gönderdiğin mektuplar elime ulaştı tabi ki ancak okumaya fırsatım olmadı. Sen hep güçlüydün oralarda da başının çaresine baktığına eminim. Bir süredir de yazamıyordum çünkü County Drive'daki Lenny's Drive Thru'da garson olarak çalışıyordum, buna inanabiliyor musun, ama daha bu hiçbir şey. Şu an Hollywood'dayım!</em>

<em>Aman tanrım, her şey bir anda gelişti. Yine bir sabah önlüğümü giymiş kasaba otobüsünü beklerken önümden üstü açık lüks bir araç geçti, ve içindeki tatlı beyefendiler gerçekten gözlerini üzerimden ayıramadılar. Kasabaya doğru gidiyorlardı ve beni de götürme teklifinde bulundular. Ah beni ve lükse düşkünlüğümü bilirsin, hemen kabul ettim. Hem güneyin sıcağını sen de biliyorsun, dışarıda bir omlet bile kızarabilirken o durakta beklemek pek de cazip gelmedi. Nick Daveson; iyi giyimli ve oldukça nazik biriydi, önce kendisini sonra da yanında oturan Willbur Jr. Gretchen'ı da tanıştırdı. Nick'in babasının Oklahama ve Arkansas'a dağıtım yapan yerel bir gazete sahibi olduğunu biliyor muydun? Yüce Tanrım, şansa bak. Nick'in kendisi de prodüktör olarak babasının yanında çalışıyormuş. Willbur Jr. ile kolejden arkadaşlıkları devam etmekteymiş, ancak Willbur'un tam ne yaptığını anlayamadım, tek hatırlayabildiğim canı sıkıldığı için çok sık iş değiştirdiği idi. Bana yerel bir kahvaltı yapabilecekleri bir mekan aradıklarını ancak bu lanet hiçlikte hiç bir yere rastlayamadıklarını söylediler. Ve şans iki! Onları çalıştığım restoranta davet ettim ve bol şuruplu pankeklerini kendim servis ettim. Bütün bu süreç çok hızlı ilerlemişti, bana bakışlarından etkilenmediğimi söylersem yalan söylemiş olurum.</em>

<em>Gözlerini üzerimden alamıyorlardı, aralarında hareretli konuştuktan sonra hesabı onlara götürdüğümde bana bahşiş yerine başka bir öneride bulundular. Tam olarak 'İnanılmaz bir vücudun var, senin gibi bir güzelliğin burada çürümesine ikimiz de izin veremezdik. Hey, neden bizimle Batı'ya gelmiyorsun?' dedi Nick. Heyecandan elim ayağıma dolandı ve kucağımdaki tepsiyi düşürdüm. Tüm bardaklar kırıldı. Willbur Jr. da hiçbir şey olmamış gibi masaya ekstra bir 20 dolar koydu ve bileğimden tutarak beni arabaya götürdü. İtiraz etmedim, konuşamıyordum bile. Sadece beş dakika sonra kendimi bir arabada L.A.'e giderken buldum. Oh yüce tanrım!
Yolda bana neler yapacağımdan bahsettiler. Fotoğraflar, makyaj malzemeleri, dergiler, elbiseler ve nicesi. Artık sana yalan söylemeye gerek olduğunu düşünmüyorum, ikisiyle de yolda beraber oldum. Artık canım o an ne isterse onu yapabileceğimi, hatta yapmam gerektiğini söyledi Nick. O hayallerle büyük şehire geldim, beni anlaman gerek. Artık büyük bir yıldızım.
Geçici bir süre bir motele yerleştim, yeni apartmanımın dekorasyonunun bitmediğini söylediler. Şehire geldikten sonraki gün beni bir stüdyoya getirdiler ve fotoğraflar için istediğim kıyafeti seçebileceğimi söylediler. Sadece bikiniler vardı aslında ancak birini seçip poz verdim. Sana da birini gönderiyorum, bunu fotoğrafçıdan nasıl aldığımı pek öğrenmek istemeyebilirsin ancak bana bir deste kopya çıkarttı oracıkta.</em>
![placeholder](/assets/img/marieanne.jpg "Kisses XxX")

<em>Bu süreçte seni ve mektuplarını pek özlediğimi söyleyemem ancak geçmişte olan anımıza dair bir mektup yazmam gerektiğini düşündüm. Anlayacağın üzere ben artık bambaşka bir kadınım, senin için ne kadar önemli olduğunu bildiğim için büyükannenin yüzüğünü de geri gönderiyorum. Artık görüşeceğimizi sanmıyorum, fakat sen beni dergilerden takip edebilirsin. Nick'e bir süredir ulaşamıyorum ancak çekimden sonra beni sahil kenarındaki yeni apartman daireme götüreceğini söylemişti. Muhtemelen dairemin dekorasyon işiyle ilgileniyordur, içinin kocaman olduğunu ve Tanrım inanabiliyor musun kendi televizyonu ve buzdolabı olduğunu bile söyledi. Her an geri gelebilirler, gidip hazırlanmam lazım.
Hoşçakal ve merak etme, ben ikimizin yerine de yaşarım.</em>

<cite>&mdash; Marie-Anne Louis

O sırada Aaron paytak paytak yanına geldi. “Evden bir haber mi?“ dedi yandaki metal küpeşteye otururken. Evet dercesine kafasını salladı. Durgun suratını gören Aaron, “Hey canını sıkma dostum, tüm bunlar geçecek ve eve döndüğümüzde bizi lanet birer kahraman olarak karşılayacaklar. İddia ederim künyelerimizi gören kızlar kucağımıza atlamak için sıraya geçeceklerdir.“ dedi. Yüzündeki ifadesizlik pek değişmedi. “Lanet olsun adamım! Güzel haberi bu boktan iş bittikten sonra söyleyecektim ama sanırım şu an duymaya daha çok ihtiyacın var gibi.“ dedi Aaron ve ayağa kalktı. Boşluğa doğru bakıyorken yüzünü kendisine çevirmesi için Aaron, omzuna bir yumruk attı ve suratındaki yaygın gülümsemeyi gösterdi. “Biraz önce Dennis söyledi, Terry'nin yatağının içinde sakladığı diğer zulayı da patlatmış ve bebeğim.. Bu gece bizim olacak. Terry'nin şerefine güzel bir karnaval verebiliriz, neşelen dostum.“ diyerek gözlerinin içine baktı. Aaron'a görmek istediği gülümsemeyi gösterdi ve omzunu sıktı. Aaron elindeki sopa ile dansederek uzaklaşırken gözlerini geri ufka çevirdi. Cebinden bir kibrit çıkardı ve mektubu ortasından tutuşturdu. Yüzüğün boş iç kısmına baktıktan sonra onu da koyu maviliğe attı, büyükannesininkinde <em>“Her zaman benim olacaksın, Margaret“</em> yazıyordu.

![placeholder](/assets/img/mektup.png "Yak gitsin bu dertleri")
