---
layout: post
title: "Ocak"
description: Güven dolu bir rutinlikte hissizleşmek için güzel ve soğuk bir gündü.
image: '/assets/img/ocak.jpg'
category: 'shorts'
twitter_text: Ocak - Güven dolu bir rutinlikte hissizleşmek için güzel ve soğuk bir gündü
introduction: Güven dolu bir rutinlikte hissizleşmek için güzel ve soğuk bir gündü.
tags:
- series
- acikahvenin
- tadi
- gitmiyor
---
Kavrulmuş kahveye karışmış yoğun saman kokusunu duymamak imkansızdı. Herhangi bir kitapçı olmasına rağmen, edebi ruh haline gerekenden daha fazla anlam yükleyerek, üniversitelerin sanat bölümlerine yeni girmiş öğrencilere metrobüs şoförlerinden, Lig TV'den ve işkembe çorbasından bir sığınak sağlamaya çalıştığı fazlasıyla aşikardı. Kişisel gelişim kısmında "İnan ve Yap!" başlıklı turuncu kaplı kitabi bir süredir dikkatle inceleyen sevgilisine ne içmek istediğini sordu. Acelesi olmadığı için biraz yavaş adımlarla kasaya doğru yürüdü. Uzaktan bakıldığında baristalığın tüm şartlarına görünüşüyle harfiyen uyan çocuğa 'Bir white non-fat mocha ve bir sade filtre kahve lütfen' dedi. Elindeki kartı uzattı ve ödeme işlemi tamamlanana kadar Doğa'ya geri baktı. Son beş dakikadır kafasını o kitaptan kaldırmadan sayfaları çeviriyordu. Onun yanındayken biraz göz gezdirmişti açık kahverengi sayfalar değişirken ve aklında sadece büyük fontlarla yazılmış olan "sen", "gerçek", "iste" ve "başar" kelimeleri kalmıştı. Çeviri bir kitap olduğu yazarın isminden belliydi zaten, ama yayınevinin Google Translate ile yarım yamalak çevrildiği çok belli bir yazıyı kitaplaştırmış olması, durumu daha acınası hale getiriyordu. En üzücü olan ise Doğa'nın kitabı hala elinden bırakmamasıydı.

Neredeyse bir aydır beraber olmalarına rağmen onun hakkında hala yeni şeyler öğrenmek için erken denebilecek bir zaman dilimi denebilirdi. İçindekilere bakmadan kitaba dalmış, kendisini "Zaman geçtikçe zaten öğreneceğim, bu şekilde daha mistik" diyerek kandırmıştı. Geçen birkaç hafta içinde karşısında sadece mantık süzgecinden geçen bir aşkın gerçekliğini savunan birini görmeye başlamıştı. Her zaman ideali ve mükemmeli arayan bir kadınla olmak biraz yorucu oluyor olsa bile, ona karşı duygusal bir şeyler hissettiğini düşünmesi, birlikteliğe biraz olsun anlam katıyordu. Hayatı ve romantizmi bu kadar ciddiye alan birine karşı umarsız olmak imkansızdı. Karşısında oturan kadın sürekli yeni bir şeyler öğrenmeye çalışıyordu ama pek doğru şeyler mi orası pek net değildi.

Onun kendisine çok inandığını düşünmüyordu. Yine yüzündeki o ifadesiz tavrıyla "Ee, sen ne yaptın peki?" dedi ve sütlü kahvesinden bir yudum aldı. Gün içinde yeterince kariyer, ofis ve plaza hayatına maruz kaldığı için sesinde pek heyecan olamadan, "Eh işte, her zamanki gibiydi." diyebildi. Sadece soğuk bir "Hmm... Anladım" işitti. Karşısındaki, inanmadığı ve tembel bildiği kişilere sonsuz soğuk davranabilen biri idi. Hayatın sadece büyük bir çalışmadan ibaret olduğunu kanıtlarcasına, "Biraz daha istekli olmalısın, kendini bir işe vermedikten sonra başarılı olamazsın ki." dedi. Karşısındaki adamın söyleneni tam anlayamadığını gösteren bir ifadeyle kendisine baktığını gören Doğa, biraz daha açıklama ihtiyacı hissetti. "Bazı yönlerden sabrımı zorladığın oluyor doğrusu. Her konuda bir şeyleri savaşmadan kabullendiğini görmek benim sana olan saygımı fazlasıyla yok ediyor. Kendine güvenmeyen birine benim nasıl güvenmemi bekleyebilirsin?" dedi duraksamadan. Ağır denebilecek bu sözler karşısında yüzündeki donmuş ifadeyi zorla da olsa değiştirebildikten sonra ağzından sadece "Ne demek istiyorsun?" çıkabildi. Birden bu kadar uç ve sapa bir yola girmeyi beklemiyordu. "Kendi ideallerim var ve bunların peşinde onları elde edene kadar koşturacağım. Senin gibi umutsuz birine yeterince zamanımı ayırdığımı düşünüyorum. Monoton ve tek..." derken birden telefonu bilindik Apple melodisiyle çalmaya başladı. İstemsizce ikisinin de bakışları tahta yuvarlak masa üzerindeki beyaz telefonun ekranına yöneldi. "Oğuz Arıyor / Cevapla - Reddet" yazıyordu. İkisi de kafasını ekrandan kaldırdı ve birbirlerine baktılar. Kadın aceleyle telefonu avuçladı ve "Bunu açmam lazım" diyerek masadan uzaklaştı.

"Doğrusu şu ki onunla bir süredir görüşüyoruz. Sana, hissettiklerimden emin olduktan sonra söyledim. Ruhsal sağlığımı riske atamazdım. Bu şekilde öğrenmeni tercih etmezdim ama sonuçta hedefime ulaşan her yolu artık bir yanlıştan ziyade bir doğru olarak görüyorum. Oğuz'dan öğrendim." dedi yüzüne bile bakmadan. Doğa konuşurken, çocuğun bakışları gittikçe daha da masaya gömüldü, sırtı büküldü. Fazla kambur durduğunu fark ettiğinde destek almak için dirseklerini masaya koydu ve biraz dikildi. Aklından aynı anda "N" ile başlayan onlarca soru geçiyordu. Herhangi birini sormak için dudaklarını araladı, ama hiçbir sözcük çıkamadı. "Anlıyorum" diyebildi ve ağzını geri kapattı, gözlerini indirdi. Doğa "Sanırım bu hoşçakal oluyor. Gitmem lazım." dedi yün atkısını boğazına dolarken. Omzundaki çantasının açık fermuarından turuncu kaplı kitabın köşesi görünüyordu. Telefonunu çantasına koyarken kitabı da yerleştirdi ve fermuarı sert bir şekilde çekti ve gitti. Kahvecide kapının açıldığını duyuran tiz bir zil sesi yankılandı ve her şey kaldığı yerden devam etti.

Soğumuş simsiyah kahvesini bitirdi ve ayağa kalktı. Paltosu elinde dergilerin ve son çıkan basımların bulunduğu kısıma doğru ilerledi. Birkaç siyasi mizah dergisi kapağına göz attı. Amaçsız bir şekilde bel hizasında kalan raflara bakarak yan yan yürüdü. Kişisel gelişim bölümünden hemen önce, tavandan sarkan "Astroloji" başlığının altında duraksadı. Klasik burç yorumları artık insanların ilgisini çekmediğinden olsa gerek; tezgahın genişçe bir bölümü güneşi, ayı ve gezegenleri bambaşka şekillerde yorumlayan kitaplarla dolu idi. Parmaklarını kitap kapaklarının kabartmalarında gezdirdi. "Astrolojide Karmik Ay Düğümleri", "Elfabe - El ve Yüz Çizgilerinin Anlamları", "Kader Yeniden Yazılıyor"... Önceki hafta Doğa'nın doğum gününü kutladıklarını hatırlayarak, daha sade görünen "Burç Uyumları" kitabını eline aldı ve içindekilerde "ile oğlak"la biten bölümün sayfasını buldu.

Aşk hayatı başlığının birkaç satır altında "Oğlak kadını doğru ve güvenilirdir, verdiği sözü tutmak için her şeyi yapar. Kendi tecrübelerinizden, oğlakların çok duyarlı olduklarını gayet iyi bilirsiniz." yazıyordu. Kitabın kapağını yavaşça kapattı ve aldığı sıraya geri bıraktı. Uzaktan pembe fon üzerine beyaz ile yazılmış başlığı tekrar okudu. Arkasını döndü ve sessiz adımlarla çıkışa yürüdü. Tiz bir zil sesi duyuldu ve her şey kaldığı yerden devam etti.
