---
layout: post
title: "Antisosyal Medya"
description: Göndere basmadan önce bir daha baktı yazdıklarına, uzuncaydı.
image: 'https://scontent-mxp1-1.xx.fbcdn.net/v/t1.0-9/12523139_10208411980277404_8620526000711370775_n.jpg?_nc_cat=0&oh=bb7b170b7470444002953657190fe7d3&oe=5BF16276'
category: 'shorts'
twitter_text: Antisosyal Medya - "Gönder"e basmadan önce bir daha baktı yazdıklarına.
introduction: Göndere basmadan önce bir daha baktı yazdıklarına, uzuncaydı.
tags:
- sosyalmedya
- engel
- elestiri
---

Hep uzun yazıyordu, anlattıklarından emin olmak için. Doğru anlamı verebildiğinden... Cevabının abartılı klişelerle süslenmiş olduğundan iyice emin olduktan sonra Gönder'e tıkladı ama parmağını çekmedi. Son bir kez daha okudu. İmlalara, virgüllere, hiçbir şeylere, yalnızlara, "de da"lara baktı. Okuyanın gözünün oralara takılmasını istemiyordu. Kendisi başkalarının yazılarını okurken böyle bir durumla karşılaştığında aklı orada takılı kalıyor, esprinin ironinin komikliğin saçmalığın genelliğini kaçırıyordu.

Detaylarda kayboluyor, umursamaz herkes kadar eğlenemiyordu. Biri yazım hatası olduğunun farkında olmazken, bir başkası ise "aman ne olacak canım, ben okuduğuma bakarım" diye ilerlediği için ondan daha memnun bir şekilde yazının tadını çıkarıyorlardı. Kendi içini rahatlatmak adına yazdıklarını iyice inceledi ve parmağını kaldırdı. Yazdığı cevap sosyal medyadaydı artık. Herkes tarafından görülebilir, yargılanabilir, tartılabilirdi. Herkesin onun hakkındaki düşünceleri bu yazı ile değişebilirdi. Yazdıklarında hep bir alt anlam olmasına dikkat ediyordu. Farkedilebilen bir alt anlam. Çoğunlukla birilerine değdirerek, onların kusurlarına değinerek hitap ettiği grup tarafınca kabul görmeye çalışıyordu. Terazi gibi, birini çiğnemeden diğerinde yükselmek olmuyordu. Yapıcı bir eleştiri çok uzundu, yıkıcı bir söylem ise çok ağır sonuçlara götürebilirdi. O yüzden ucundan değdirmek en güvenlisi gibi geliyordu. Bazen teğet geçer kimsenin umrunda olmazdı yazdıkları. Böyle durumlarda kendinden utanıp sildikleri de oldu. Herkesin "duvarına" da yazılmazdı, o da ince elemelerle geçilen bir sınavdı. Hitap edeceği gruptakilerin görebileceği, aynı ilgi alanlarına sahip, ruh halinin uyuştuğu, genel zamanlamanın uygunluğu içinde, değdirilen ekibin temsilcilerinin bulunduğu, onlara kendilerini sorgulatacak bir ortam olmalıydı. Zor.

Bir çok kez bu aşamaları ve daha çoğunu geçemeyen ortama bir katkıda bulunmak istemiş, yazısını yazmış ve imleci cümlenin sonunda yanıp sönerken beklemiş kalmıştı. Her seferinde biraz düşündükten sonra, Gönder'e yönelmeden bütün yazdıklarını siler, diyeceklerini yutardı. Oto kontrol o kadar fazla olmuştu ki, artık sosyal medyada herhangi bir izi kalmamıştı. İnsanların birbirlerine bulaşmasına küçümseyici bir şekilde bakmaya çalışıyor ama içten içe özeniyordu. İnsanlar oralarda bir şeyler kovalıyor, aktif davranıyordu kendisi ise sosyal medyayı imrenme, gıybet ve dedikodulara göz misafirliği için kullanıyordu. Fotoğraflar, "share"lar, müzikler, ruh halleri... Herkes sosyal medyanın hakkını vere vere kullanırken, o içinden aynı şekilde hissetmediği için küskün ve dargın gibi kalıyordu. Bu da onu iteliyor, dili gittikçe sertleşiyordu. Çok fazla düşünce insanlara sıkıcı geliyordu. Açıklık kaygısından ziyade, uzun bir paragrafın altına döşenmiş "o asıl sana benzer.." gibi bir çelik ayna bile artık daha kabul görülüyordu. İçinden gelemiyordu insanlara karşı bu kadar sığ olmak. Beğenmediği restoran altına "B*k gibiydi", indirdiği uygulamaya "Bu ne ya" veya ilgi beklediğinde ise "Sıkıldım" yazamıyodu.

Bunca kısıtlama sonrasında artık ne bir şey yazıyor, ne de bir şey yazmak içinden gelmiyordu. Artık hitap ettiği bir grup kalmamıştı.

Bu gönderisi ise parapsikolojiye değdiren bir yazıydı. Bir kişinin duvarı yerine, daha genel olan, bir grubun sayfasına yazmıştı. Bu durum biraz anonimlik katıyordu. Güvence gibi bir nevi. Kendine gelecek nefret yorumlarını umursamayabilmek bir lükstü onun için. Takıntılı bir şekilde sayfayı yeniledi, yazısının amacına ulaştığını görmek istiyordu. Görmeden de sayfadan ayrılmayacaktı. Bir süre sonra hiçbir değişiklik olmadığını görünce, en azından gönderiyi silmedikleri için minnetar olup sayfadan ayrıldı. Anlamsız bir yazı daha...

<strong>İkiyüzlü</strong>
1. <em>sf.</em> iki tarafı olan
>“İki taraflı kumaş”
2. <em>sf.</em> Sosyal kaygılarını sosyal ortamda paylaşan, özü sözü bir olmayan
>“Göndere basmadan önce bir daha baktı yazdıklarına, uzuncaydı.”
