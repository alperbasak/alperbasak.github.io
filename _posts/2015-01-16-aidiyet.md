---
layout: post
title: "Aidiyet"
description: Bambaska bir mekan
image: 'http://res.cloudinary.com/dm7h7e8xj/image/upload/c_scale,w_760/v1504807365/now-you-see-me_wtv89q.jpg'
category: 'shorts'
twitter_text: aidiyet - "abi orası bambaşka bir mekan, kendimi evimde hissediyorum."
introduction: Abi orası bambaşka bir mekan, kendimi evimde hissediyorum.
tags:
- graduate
- career
---

"abi orası bambaşka bir mekan, kendimi evimde hissediyorum." dedi kabarık düz saçlı çocuk. karşısındakinin tepkisizliği ve ritmik baş hareketlerinin bir süredir farkındaydı. son 15 dakikadır sadece "hıhı", "yaa" ve "çok iyimiş" öbeklerinin bir kombinasyonu ile yanıt alıyordu. bütün bu tiyatroyu çoktan anlamış, sadece herkese anlattığı şeyi bir kez de karşısındaki anlatma çabası içindeydi. anlatırken içi heyecan doluyordu. bir renk olsa pastel yeşil gibiydi kendine göre. herkesin heyecan rengi kırmızı iken kendi illa bir çıkıntılık yapmak zorundaydı. karşısındaki duvarlığını hikaye bitene kadar korudu. nazik biriydi. yoğun olmayan sakal ve bıyıklarını uzatmıştı. çocuksu görünümünden uzaklaşmaya, ortamların yılanı imajı çizmeye çalıştığı açıkça belli oluyordu. "zaten dönünce ailemden çok oradakileri görürüm" dedi. artık gözler hiç buluşmuyordu. bütün bunların farkında olmasına rağmen anlatmaya devam ederek kafa açtı.

tuvalet molasından sonra oradaki arkadaşlarından, sürekli gittiği mekandan bahsetmeye devam etti. oradaki arkadaşlarıyla o mekan özdeşleşmiş gibiydi zaten. kendisinin korumacı ve evcil tarafı da ağır bastığı için çoğunlukla aynı mekana gitmişti ve o arkadaşlarıyla orada tanışmıştı. arkadaşları da o mekana sürekli geldikleri için adeta bir sitcom barı haline gelmişti. kimsenin birbirini orada gördüğü için yadırgamadığı, sanki orada olmadıkları zaman garipsendiği bir yerdi, her zaman söylenecek bir şeyin olduğu bir yer. anılar anıları kovalıyordu, "önce bu ikisi öpüşüyo, sonra kızlar öpüşüyo..ahah sadece kızlar öpüşsün diye elemanlar yiyişmişler ya..ahah". karşısındaki sıkılan ruha bütün bu hikayeleri anlatırken dilinin çok fazla -miş, -mış yaptığını istemsizce farketti. bozuntuya vermek istemese de yine de biraz durakladı. vücudunun, beyninin, dilinin yaptığı bu hareket onu zedelemişti. bir an boşluğa düştü. durumu kendinden gizlemeye çalışsa da bilinçaltı izin vermiyordu.

zor bir gelişim dönemi geçirmişti. farklılaştıkça soyutlanmış, soyutlandıkça uzaklaşmıştı. herhangi bir yere, tarza, düşünceye bağlı kalamamıştı. ilişkileri geçici görmüş; "nasılsa ölücez, yakınlaşma çabasına harcadığım anlamsız zamanı uyuyarak da geçirebilirim" demiş ve uyumuştu. uyumadan önce yorganını üstüne dolarken "beni isteyen zaten bana söyler, kimseye kendimi zorla benimsetemem, ımh.." diye uykusuna sıyrılmıştı. dünyadaki görevi her şeyi deneyip sonra ölmekti. ilk başlarda her şeyi denemek üzerine yoğunlaştıktan sonra zamanla ölme fikri ağır basınca her şeyi denemekten de vazgeçti. tanışıklığındakiler onun bu halini anlamsız buluyorlar, sürekli kendi enerjilerini de düşürdüğünden şikayetçi oluyorlardı. böyle böyle etrafındaki üç beş kişiden çoğu gitti, kalanını da kendi uzaklaştırdı. neşe, gaye ve umuttan yoksun bir halde, insaniyetlerine güvendiği tanıdıklarıyla zaman zaman buluşur, kafa açar sonra eve dönerdi. evden çıkmak için bir neden. bu gidişler sırasında bir mekana olduğundan daha sık gider oldu. o gittikçe daha benimsendi, o benimsendikçe daha sık gitti. zaman ilerledikçe orada anıları oldu, selam verdi alındı. gözler alıştı, isimler takıldı. mekanın dinamiklerini o zamanlar çözemediği için her şey  güzel, farklı ve denemeye değer gelmeye başlamıştı. ama istenmediği düşüncesi her zaman içini kemiriyordu. herkese anlayışlı, aşırı ilgili ve saygılı davranıyor, karşılığında "hıhı", "yaa" ve "çok iyimiş" alıyordu. kaybetmemek için elinden geleni yaptı. ya kendi yeterli değildi ya da onlar değmezdi. yine kopmuştu.

kopamadı. her yerde oranın bir parçası olduğunu, o parçayı her zaman yanında taşıdığını anlatıp durdu. kendini yeterince körleştirirse oranın da kendini istemediğini görmezdi. mekanı ve içindekileri anlattıkça, kendini kendine kanıtlıyordu.

karşısındakiyle yakın değiller, uzak değillerdi. uzak olsalar, karşısında olmaz; yakın olsalar.. yakın olamazdı ki kimse ona. kendisinin de bir yere ait olduğunu, aslında zannettiği kadar yalnız olmadığını gösterme çabasıyla devam etti. o bir yere aitti, kendisi de olmalıydı. karşısındaki daha fazla dayanamayıp gitti.

kendisi mekana asılı kaldı. anıların bir parçası iken, yavaş yavaş dinleyen durumuna dönüştü. daha sonra üçüncü elden, anlatılmayan onlarca anı olduğunu öğrendi. zedelendi, boşluğa düştü. çabaladı, boğuştu, debelendi. kendisiyle çelişiyordu. kendini inandırmak adına mekana son kez gitti. oradakilerin olmasını istediği rolü üstlenip gitmişti. saçlarını kestirmiş, kendisine bakmış. karşılaştığı durum ise ilgisiz duyarsız önemsiz bakışlar, boş sohbetler, anlamsız gevelemeler. ölmeden önce bir çok kişi izlemişti. sıkılmışlık, zorundalık, başarısız çabalar, acıma ve bıkkınlık.. tanıdık geldi. istenmiyordu. "nasılsa ölücez, meh.." dedi ve gitti.
