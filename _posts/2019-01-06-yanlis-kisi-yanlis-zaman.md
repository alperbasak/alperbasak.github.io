---
layout: post
title: "Yanlış Kişi Yanlış Zaman"
description: En son ne zaman doğru bir şey olmuştu ki.
image: '/assets/img/lucky.jpg'
category: 'past'
twitter_text: Yanlış Kişi Yanlış Zaman - En son ne zaman doğru bir şey olmuştu ki
introduction: En son ne zaman doğru bir şey olmuştu ki.
tags:
- ruhikizi
- gerceklik
- zaman
- korelasyonu
---
Biletini okuttu ve metal barları döndürmek için elini uzattı. Geçmek için barı ittirmeye çalıştı ama bar hala kilitliydi. Hafif bir klik sesi duydu, kilidin kalktığının işareti olduğunu düşünerek tekrar itip diğer tarafa geçti. Şeridi geçtikten sonra ardından biletin okunma onayını veren statik sesi duydu ama o çoktan yürüyen merdivenleri kullanmaya yönelmişti ki merdivenin aşağı değil yukarı doğru çıktığını gördü. Kafasını diğer taraftaki hatta çevirdi, o da yukarı çıkıyordu. Ortalarından aşağı indi.

Trene binmeden önce duraksadı. Kapı açıldı ve biraz sonra içeri adımını atarken kapı açılma sesini işitti. Aslında açılma ve kapanma sesleri aynı olduğu için hangisinin olduğunu kestiremedi, sadece acele etmesi gerektiğini hissetti. Kapı daha yeni açılmış olmasına rağmen her an arasına sıkışabileceği hissi onu ele geçirdi. Artık hiç bir konuda risk alamıyordu, sürekli korku ve eminsizlik içinde kapalı bir kutuda yaşıyordu.

Çoğu konuda yapması gerekeni, üstüne düşeni harfi harfine yapıyor ama yine de bir şekilde başarısız olmayı başarıyordu. Hemen önünde ilerleyen kişiye beklenen sırada işleyen yönergeler, sıra kendisine geldiğinde rasgele bir hal alıyordu. Metrodan dışarı çıktı ve yakındaki bir markete yöneldi. Biraz ilerisindeki takım elbiseli adama yana kayar kapının açıldığını gördü, adam hızını değiştirmeden içeri girdi ve gözden kayboldu. Ardından kapı kapandı. Kendisi de onu takip etti ancak camekana birkaç adım kalmasına rağmen elektronik düzenek onu bir şekilde farketmedi ve anlık duraksamak zorunda kaldı. Tam o anda kapının diğer tarafında market arabasıyla çıkmaya çalışan bir teyzeyle göz göze geldi, kapı açıldı ve arabaya yer vermek üzere kenara çekildi. Teyze geçtikten sonra yeniden içeri girmek için adımını attı. Geçen olup olmadığını umursamadan tekrardan kapanmaya çalışan otomatik kapıdan bu sefer atikliğini kullanarak geçmek zorunda kaldı. Bu hareketlilik teyzeyi biraz ürkütmüş olacak ki, arkasından hafif bir 'cık cık' sesi işitir gibi oldu.

Kapıyı arkadaşının eşi açtı, selamlaşmayı geçtikten sonra içeri davet edildi. O sırada yakın arkadaşı da göründü ve sarıldıktan sonra elindeki torbaları aldı. Bir kaç ay önce evlenmişler ve kendileri balayındayken, ailelerinin yardımıyla evi elden geçirtmişlerdi. Eski ama lüks bir apartman sitesinde makul genişlikteki dairelerine, modern bir hava katmak için mutfağı ayıran duvarı kırdırmışlardı. Salona doğru arkadaşıyla yürürken içeride daha önceden sadece merhabalaştığı 3-4 kişiyi ve hiç tanımadığı bir çifti gördü. Kendisinin getirdiği şaraplardan birini açmak için mutfağa yönelen arkadaşını takip etti. Şişeyi tirbüşonla kolayca açışını izledi ve eline tutturulan kadehle içeri geçti.

'Ahaha, inanır misin kocaman kulakları vardı! Hiç de öyle belgesel veya hayvanat bahçelerinde görebilecekleriniz gibi de değiller, ayrıca rezalet kokuyorlar..' dedi arkadaşının eşi heyecanla anlatmaya devam ederken. Bir süredir balayından ve gezdikleri yerlerden bahsediyordu. Odadaki herkes, özellikle kadınlar ilgiyle dinliyorlardı. Kendisi de gitmişti o yerlere, sadece aynı amaçla değildi. Yüzünde nazik bir gülümsemeyle oturduğu yerden parkenin desenlerine bakarken, gözlerinin odağı kaybolmaya başladı. Etrafın hafifçe buğulanmasına izin verdi. Bulanık ve hafif mat bir perde arkasında, aklına palmiyelerin arasında ilerlerken filin sırtındaki bambu koltukta kendi sallandığı an geldi. O andan başlayarak bir kaç yıl geçmişe doğru hatıraların hızlıca gözünün bulanıklığında akmasına izin verdi.

Görmeden ona aşık olmuştu, ama onu sevdikçe hisleri azalmıştı. Kendini kandırarak öylesine başladığını söylemişti ama uzun bir süre boyunca içten içe kendini yiyip bitirmişti. Uzun aralıkla yüz yüze görüşme zorunluluğu bu beraberliği dolaylı olarak olabildiğince uzatmıştı. Yalnızlık ve evden uzakta insanın ruhuna işleyen soğuk umutsuzluk, sosyal mecralarda birbirlerine sürtünerek ısıtmaya itmişti onları. Hemen ilk başlardaki tripler, yerini konuşmamaya bıraktı. Muhtemelen o an için daha iyi bir alternatif bulamayan eşi, bir süre sonra 'yaa önce sen kapat tatlış' demeye başladı. Bunları başka alınganlıklar ve yine daha uzun süreli kavgalar izledi. Kendi hayatında hiç bir referans noktası olmamasına rağmen etrafındaki diğer çiftlere baktığında, bu gidişat doğru değil gibiydi. Eşi sürekli ilgi odağında olmalıydı ve bu kaprisi doğal kabul ediyordu. Bilmeden veya bilerek çok inciniyordu. Artık şekeri bitmiş bir sakız gibi sadece ruhunu yoran bu ilişkiden uzaklaşmayı biraz olsun başardı. Kim daha bencil ve şımarık denebilirdi bu durumda. Eninde sonunda yine sonsuz yalnızlığına geri döndü.

Geriye baktığında yaşadığı hiç bir olayın sırası doğru değildi. Evlenmeden balayına gitmişti, birlikte olmadan ayrılmıştı. Birlikteyken ağlamış, ayrıyken beraber olmuşlardı. Eşini çok fazla arzulamış, ona karşı nazik olduğunda eşi sert olmasını istemişti. Sert oldugunda ise eşi, 'böyle davranarak beni kendinden uzaklaştırıyorsun' demişti. Tek şey gerçekti; iyi bildiği bir duygu, yine istenmiyordu. Etrafından işittiği, okuduğu ve bildiği gelişmelerin hiç biri kendisi için beklenen sırada oluşmuyordu. Herkes için varolan tanıştık, seviştik, evlendik mottosu kendisine gelince allak bullak oluyordu.

Mutfaktaki ikinci şarap şişesine tirbüşonu taktı, çekerken mantarın yarısı şişenin boğazında kalacak şekilde koptu. Farklı bir şey olsa şaşardı zaten. Telefonunu saate bakmak için çıkardı, geç olmasa da erken de olmadığı için evden ayrılmasının bir yere kadar anlayışla karşılanacağını düşündü ve ev sahiplerinden izin isteyerek metro durağına doğru sessizce yürümeye başladı.

Bunca yıl sonrasında hayatının her noktasında karşısına çıkan bu sırasızlık hissi bilincini yormuştu. Beklediği ve dışarıdan olduğunu gözlemlediği hiçbir şey kendisi için doğru şekilde gerçekleşmiyordu. Hayatındaki herhangi bir şeyin asla mükemmel olmayacağını bilmek birçok şeyi aynı keseye koyuyordu. Renk tonlarına isim vermek, bir tonu diğerlerinden daha anlamlı kılmayacaktı. Yeni bir renk yaratmadıktan sonra kendisinin bu dünyadan beklediği pek bir şey kalmadığını hissedebiliyordu. Kırmızının o tonu olmazsa olmaz modundan ileri gidemeyen insanların, sevgi değil hizmetçi arıyor olmaları normaldi belki. Kilitli kapıların sadece kendisi için açılmaması normaldi. Diğerleri hayattan zevk almaya çalışıyorken, kendisinin hayatta birazcık nefes almaya çalışması normaldi.
